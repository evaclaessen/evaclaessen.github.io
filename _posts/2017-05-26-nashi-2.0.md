---
layout: post
title:  "Nashi 2.0"
subtext: "Pro-Poetin jeugdbewegingen en de preventie van protesten"
pinned: false
---
### Pro-Poetin jeugdbewegingen en de preventie van protesten

De anticorruptie protesten in maart dit jaar kwamen voor een groot deel als een verassing voor de Russische regering. Ze hebben duidelijk 
gemaakt dat de hoge populariteitscijfers die Poetin heeft behaald na de annexatie van de Krim niet doorgetrokken worden tot de rest van 
zijn regering. Het was vooral de jeugd die op straat kwam, aangespoord door oppositieleider en presidentskandidaat Alexei Navalny.

Naar aanleiding van nieuwe protestacties die aangekondigd zijn voor juni heeft een pro-Poetin jeugdbeweging een filmpje online geplaatst 
met instructies voor leerkrachten om op een goede manier “preventieve gesprekken” te voeren met hun studenten. Het doel van het filmpje is 
om te vermijden dat leerkrachten “bespot worden op Runet (het Russisch segment van het internet)”. Vorige gesprekken werden namelijk nogal 
eens op youtube gezet.

Het filmpje maakt gebruik van jongerentaal en referenties naar populaire internetcultuur om ook de jongeren aan te spreken. Er wordt een 
stoffige lerares afgebeeld die verschillende scenario’s doorloopt om aan te tonen hoe je jongeren best benadert. Onder de voorbeelden hoe 
het niet te doen is ze vaak grofgebekt en maakt ze gebruik van bedreiging bijgestaan door een politieagent in riot gear. Bij de voorbeelden
hoe het wel te doen, wordt ze afgebeeld als een redelijke lerares die rustig en met behulp van argumenten de jongeren overtuigt van de 
nutteloosheid van de protesten tegen corruptie.

### Pro-Poetin bloggers en kunstenaars
De makers van dit filmpje zijn afkomstig van de jeugdbeweging Proekt Set (Project Network). Zij vertegenwoordigen een nieuw soort pro-Poetin
jeugdbeweging na de stopzetting van de omstreden jeugdbeweging Nashi (De Onzen) in 2012. Nashi was een allesomvattende jeugdbeweging die 
zowel gericht was op jongeren met politieke ambities als op jongeren die patriottisch ingesteld waren. Acties en evenementen georganiseerd 
door Nashi waren heel uiteenlopend en konden gaan van zomerkampen gericht op het uitbreiden van een professioneel netwerk tot het 
opzetten van pro-Poetin protesten en zelfs boekenverbrandingen.

In tegenstelling tot Nashi probeert Proekt Set’ zich zoveel mogelijk buiten de officiële politiek te houden. In plaats daarvan zetten zij 
in op de creatie van politiek geëngageerde kunst, modedefilés, ludieke acties op sociale media en youtube filmpjes. Hoewel de jeugdbeweging
zeer sterk pro-Poetin is, zullen zij in tegenstelling tot Nashi niet geneigd zijn om in grote getalen op straat te komen om pro-Poetin 
protesten of andere acties op zetten. In plaats daarvan beperken zij zich tot het rijk van de sociale media.

Sinds hun opstart in 2013 vangt de beweging artistieke jongeren op om met de regelmaat van de klok ludieke acties de wereld in te sturen. Zo kan je nu via de website patriottische kalenders met uitspraken van Poetin kopen, een  “beleefd alfabet” leren met woorden als de A voor antimaidan, t-shirts kopen met patriottische leuzen, en mediteren op de stem van Poetin.

Acties zoals de verspreiding van het filmpje dat hierboven besproken wordt, tonen dat het internet steeds meer een plek voor confrontatie
wordt in Rusland. Het Kremlin begrijpt dat het internet de oppositie vrije ruimte geeft om mensen te mobiliseren en de enige manier om 
dit tegen te gaan zonder vrije meningsuiting te beperken is om zoveel mogelijk te reageren op de oppositie. Dit kan door gebruik te maken
van dit soort artistieke jeugdbewegingen.

### Extra informatie

[Link naar filmpje op de webite van Proekt Set](http://xn--e1aaooegkhc4h.xn--p1ai/?news&show=435)

[Officiële webpagina Proekt Set](http://xn--e1aaooegkhc4h.xn--p1ai/?news=2) 
